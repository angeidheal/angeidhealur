---

layout: post

date: 2024-03-15 

title: "Cuairt-litir #54"

image: /images/icons/Substack_Social_Preview.png

author: Crìstean MacMhìcheil

categories: ["Cuairt-litir"]
  
---

Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail.

## JK Rowling

Chaidh càineadh a dhèanamh air JK Rowling an dèidh dhi fanaid a dhèanamh air tar-ghnèithich a-rithist.

Ann am post Twitter gus Là nam Màthraichean a chomharrachadh, sgrìobh Rowling, "Happy Birthing Parent Day to all whose large gametes were fertilised resulting in small humans whose sex was assigned by doctors making mostly lucky guesses".

Thuirt an cleasaiche, George Takei, gun do "chuir e bròn air" faclan den leithid a leughadh.

Thuirt an craoladair Narinder Kaur gu bheil e brònach gun do thagh Rowling burraidheachd a dhèanamh air buidheann de dhaoine a tha air am màbadh mar-thà.

## Keir Starmer

Tha Kier Starmer air a thaic a nochdadh do chasg air tar-bhoireannaich a' farpais ann an spòrs nam ban.

Tha iomadh bhuidhean-riaghlaidh spòrs, leithid Aonadh Rugbaidh na h-Alba, air casgan a chur air tar-bhoireannaich o chionn ghoirid.

Thuirt Starmer ris [The Telegraph](https://www.telegraph.co.uk/sport/2024/03/11/keir-starmer-backs-ban-on-transgender-female-competition/) na bu tràithe air an t-seachdain seo gu bheil e a' cur taic ri co-dhùnaidhean nam buidhnean-riaghlaidh.

## Casgan-inbhidheachd

Dh'ainmich NHS Shasainn Dimàirt nach tèid casgan-inbhidheachd a thabhann tro òrdugh-cungaidh do dh’euslaintich thar-ghnèitheach òga ùra.

Tha casgan-inbhidheachd air an cleachdadh gus dàil a chur air atharrachaidhean gun iarraidh nam feartan gnè.

Thuirt a' charthannas, Mermaids, gur e briseadh-dùil mòr a th' anns an naidheachd agus gun toir e buaidh mhòr air a' choimhearsnachd.

## An Fhraing

Bhòt Buill-phàrlamaid na Frainge airson bile a tha ag amas air airgead-dìolaidh a thoirt don fheadhainn a chaidh a dhìteadh de cho-sheòrsachd eadar 1942 agus 1982.

Thèid am bile a-nis air adhart don t-Seanadh airson sgrùdadh.

## Nirribhidh

Tha fear, 44, a tha fo chasaid cheannairceachd air dol as àicheadh na casaid.

Chaidh dithis fhear a mharbhadh agus grunn neach a bharrachd a leòn ann am mòr-losgadh taobh a-muigh club-oidhche LGDTC+ ann an Oslo rè Mìos na Pròise 2022.

Chaidh Zaniar Mataport a chur an grèim fo goirid an dèidh na h-ionnsaighe.

Chuir an neach-casaid, Sturla Henriksbø, às leth Mataport gun do loisg e 10 peilear o bheart-ghunna agus 8 a bharrachd o ghunna-làimhe mus deach a bhacadh le luchd-amhairc.

Thuirt Henriksbø cuideachd gun robh Matapour, a rugadh ann an Ioràn, air ùmhlachd a nochdadh don Stàit Ioslamach.

Tha a' chùis-lagha fhathast a' dol is dùil gun tig e gu crìoch sa Chèitean.

## Nex Benedict

Tha Àrd-sgrùdaiche Meadaigeach Oklahoma air ràdh gun do chur an deugaire tar-ghnèitheach, Nex Benedict, làmh na bheatha fhèin.

A-rèr aithisg a chaidh sgaoileadh Diciadain, b' e tar-dhòs de dhrogaichean focann bàis dha.

Bhàsaich Benedict, a bha dà-sprìoraideach agus a chleachd na riochdairean-pearsanta e/iad, 8mh An Gearran. Bha e air a bhith san ospadal an latha roimhe an-dèidh gun tug trì chaileagan ionnsaigh air ann an taigh-bheag sgoile.

