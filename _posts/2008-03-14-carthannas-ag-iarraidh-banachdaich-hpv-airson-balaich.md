---

layout: post

date: 2008-03-14 09:33

title: "Carthannas ag iarraidh banachdaich HPV airson balaich"

excerpt: "Tha an carthannas fiaclach as motha anns an Rìoghachd Aonaichte airson balaich a thoirt a-steach dhan phrògram a bhios a’ toirt a-mach banachdaich an-aghaidh an tinneas feise HPV (Human papillomavirus) gus bacadh a chur air aillse beòil."

image: /assets/images/2008-03-14-carthannas-ag-iarraidh-banachdaich-hpv-airson-balaich.webp

author: Crìstean MacMhìcheil

categories: ["Breatainn", "Foghlam", "Slàinte"]

---

Tha an carthannas fiaclach as motha anns an Rìoghachd Aonaichte airson balaich a thoirt a-steach dhan phrògram a bhios a’ toirt a-mach banachdaich an-aghaidh an tinneas feise HPV (*Human papillomavirus*) gus bacadh a chur air aillse beòil.

Tha a’ BhDHF (*British Dental Health Foundation*) ag ràdh gu bheil iad airson a’ phrògram seo mheudachadh air sgàth ’s aithisg a thàinig a-mach às na Stàitean Aonaichte a’ sealltainn gu bheil 46,000 cùisean ùra air nochdadh.

A-rèir na figearan tha an àireamh de cùisean marbhtach air àrdachadh le trian anns na trithead bliadhna mu dheireadh agus tha iad a-nis aig an ìre as àirde ’s a bha iad riamh.

Tha Bòrd na Slàinte air aontachadh mar thà ri banachdaich a thoirt a-mach gu nigheannan eadar 12-13 bliadhna a dh’aois a’ tòiseachadh san t-Sultain ‘08 gus bacadh a chur air aillse *cervical* a tha air adhbharachadh le HPV.

Thuirt Dr Nigel Carter, àrd-oifigear an stèidheachd:

“Tha e ionmholta gu bheil an Riaghaltas a’ dèanamh ceumannan cho math airson an àireamh de chùisean aillse *cervical* ìsleachadh ach air sgàth ’s gu bheil aillse beòil air adhbharachadh le HPV a’ marbhadh barrachd daoine ’s a tha aillse *cervical* agus aillse *testicular* le chèile, tha e soilleir gu bheil an tinneas seo feumach air freagairt.”

“Le bhith a’ leasachadh a’ phrògram HPV gus balaich a thoirt a-steach, bhiodh an Riaghaltas comasach air an àireamh de chùisean marbhtach ìsleachadh ann an dòigh sìmplidh, ceart agus èifeachdach.”

“Air sgàth ’s gu bheil òigridh san latha an-diugh a’ fàs nas eòlaiche a-thaobh feise, cha bhi an trioblaid seo a’ dol air falbh.”

Thèid duine a mharbhadh a h-uile còig uairean air sgàth ’s aillse beòil agus tha e nas cumanta a-measg fireannaich na tha a-measg boireannaich.
