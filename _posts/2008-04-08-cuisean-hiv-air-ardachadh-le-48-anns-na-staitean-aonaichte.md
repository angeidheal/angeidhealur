---
layout: post
date: 2008-04-08 18:01
title: Cùisean HIV air àrdachadh le 48% anns na Stàitean Aonaichte
image: /images/posts/2008-04-08-cuisean-hiv-air-ardachadh-le-48-anns-na-staitean-aonaichte.webp
author: Crìstean MacMhìcheil
categories:
    - An t-Saoghal
    - Slàinte
---

Chaidh aithisg fhoillseachadh leis an [Ionad airson Smachd a chumail air Tinneasan](http://www.cdc.gov/ "Làrach-lìn a' ChDC") (an CDC) a tha a’ sealltainn gu bheil cùisean HIV air àrdachadh le 48% anns na Stàitean Aonaichte eadar 2005-2006.

Tha na figearan a’ sealltainn gun robh 35,537 cùisean HIV ann an 2005 ach bha seo air àrdachadh gu 52,878 cùisean ann an 2006.

Chuir an CDC luach de $600,000 (£302,000) air leigheas HIV fad beatha aon duine a’ ciallachadh gum feum iad $36 billean a chosg air leigheasan fad beathannan nan daoine seo.

“‘S e mòr chreach a th’ ann,” arsa Michael Weinstein, Ceann-suidhe [Stèidheachd Cùram-slàinte AIDS](http://www.aidshealth.org/ "AIDS Healthcare Foundation").

“Dh’iarr sinn air a’ ChDC na figearan seo a chur thugainn san t-Samhain gus am biodh an Riaghaltas comasach air seo a thoirt a-steach ris a’ bhuidsead ùr ach thuirt iad nach robh iad deiseil.”

“A-nis tha na figearan seo agus seasamh a’ ChDC a’ sealltainn nach biodh na Stàitean Aonaichte comasach air an galar sgaoilte seo fhreagairt.”
