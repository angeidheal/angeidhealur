---

layout: post

date: 2008-04-15 09:45:56

title: "BBC Alba: Deasbad mu dhaoine gèidh a’ toirt seachad fala"

image: /assets/images/2008-04-15-bbc-alba-deasbad-mu-dhaoine-geidh-a-toirt-seachad-fala.webp

author: Crìstean MacMhìcheil

categories: ["Alba", "Breatainn", "Lagh", "Poileataigs", "Saidheans", "Slàinte"]

---

Nochd an sgeulachd seo air [làrach-lìn a’ BhBC](http://www.bbc.co.uk/scotland/alba/naidheachdan/story/2008/04/080415_blood.shtml "Deasbad mu dhaoine gèidh a' toirt seachad fala") na bu tràithe:-

**Thèid ath-chuinge airson cead a thoirt do dhaoine gèidh ann an Alba fuil a thoirt seachad a dheasbad anns a’ Phàrlamaid Dimàirt.**

Tha a’ bhuidheann an LGBT Network, a bhios a’ strì airson chòirichean do dhaoine gèidh, den bheachd gur e leth-bhreith a th’ anns a’ chasg a th’ air fireannaich ghèidh bho bhith a’ toirt seachad fala.

Tha iad cuideachd ag ràdh gu bheil feise le dìon a’ fàgail gu bheil e sàbhailte do dh’fhireannaich ghèidh fuil a thoirt seachad.

Chaidh an casg a chur an sàs anns na 1980an air sgàth eagail mun ghalair HIV.

**Dleastanas**

Chan eil bacadh air daoine hetero-ghnèitheach bho bhith a’ toirt seachad an cuid fala.

Tha Seirbheis Fala na h-Alba (SNBTS) ag ràdh gu bheil e mar dhleastanas dhaibh a bhith cho cinnteach ’s a ghabhas gu bheil an fhuil a tha ri fhaotainn anns an stòras aca glan agus sàbhailte.

Thuirt labhraiche bhon LGBT Network:”‘S e poileasaidh seann-fhasanta a th’ anns a’ chasg, a chaidh a chur an gnìomh bho chionn deicheadan nuair a bha daoine den bheachd gur e galair nach biodh ach daoine gèidh a’ faighinn a bh’ ann an HIV.

“Tha fhios againn san là a th’ ann nach ann mar sin a tha cùisean.

“Chan eil adhbhar clinigeach ann airson a’ chasg air fireannaich gèidh agus dà-ghnèitheach a bhith a’ toirt seachad fala.

“Bu chòir don SNBTS coimhead air feise gun dìon am measg a h-uile duine a bhios a’ toirt seachad fala, seach fireannaich ghèidh agus dà-ghnèitheach a-mhàin,” thuirt e.

Ach thuirt an Dr Brian Mac ‘ill-Fhialain, bhon SNBTS:”Chan urrainn fiù ’s na deuchainnean mionaideach airson Hepatitis agus HIV a thèid a dhèanamh air a h-uile tabhartas fala, stad a chur air gach cunnart gàrachaidh.

“Feumar mar chiad cheum – agus fo lagh Bhreatainn – tabhartasan far a bheil fianais ann de chunnart sam bith a sheachnadh.”

**Galairean eile**

“Cha ghabh seirbheisean fala ann am Breatainn – coltach ris a’ chuid as motha de dhùthchannan Eòrpach, na Stàitean Aonaichte agus Canada – ri fuil bho fhireannaich a dh’innseas gun robh iad ri feise le fireannach eile.

“‘S ann am fireannaich ghèidh a bha còrr is 60% de chùisean dearbhte de HIV far an robh fianais ann gun deach a thogail ann am Breatainn.

“‘S ann ag àrdachadh a tha galairean leithid Hepatitis B agus Sifilis a gheibhear tro fheise no tron fhuil.

“Chunnacas àrdachadh de 117% ann an Sifilis bho 2002 gu 2006,” thuirt e.

Tha an Dr Mac ‘ill-Fhialain ag ràdh gu bheil rannsachadh a’ sealltainn gum biodh barrachd chunnairt ann de bhith a’ toirt seachad HIV tron fhuil, nan deadh an casg a thogail.

Thuirt e cuideachd gum bithear a’ dèanamh ath-sgrùdaidh air na riaghailtean gu cunbhalach, ’s gur e fianais mheidigeach seach leth-bhreith as coireach gu bheil iad mar a tha iad.

Thèid an gnothach ro Chomataidh Ath-chuingean na Pàrlamaid Albannaich Dimàirt.
