---

layout: post

date: 2008-11-04 18:13:45

title: "18,000 air phòsadh ann an California ro bhòt Proposition 8"

image: /assets/images/prop-8.webp

author: Crìstean MacMhìcheil

categories: ["Eadar-nàiseanta", "Lagh", "Poileataigs"]

---

Tha ionad-rannsachaidh anns na Stàitean Aonaichte air ràdh gu bheil còrr ’s 18,000 daoine air phòsadh ann an California o chionn 17mh dhen t-Òg-mhios 2008 nuair a rinn na h-ùghdarrasan pòsadh aon-sheòrsach na lagh.

An-diugh bidh luchd-bhòtaidh san stàit a’ bhòtadh air Proposition 8 a tha a’ feuchainn ri casg a chur air pòsadh aon-sheòrsach. Bidh luchd-bhòtaidh ann an Florida agus Arizona a’ bhòtadh air cuideachd.

Tha còrr ’s $60m (£32m) air a thogail eadar gach taobh dhen deasbad le companaidhean mòra a leithid Apple a thug $100,000 dhan iomairt an-aghaidh Proposition 8 agus Google a thug $140,000 dhan iomairt. Cuideachd tha rionnagan a leithid Brad Pitt agus Steven Spielberg air airgead a thogail. Air an taobh eile tha an Eaglais Chaitligeach agus Eaglais Mhormonach air tòrr airgead a thogail dhan iomairt airson Proposition 8.

Chaidh cunntas-bheachd fhoillseachadh o chionn ghoirid a’ sealltainn gum bhòt 49% dhe luchd-bhòtaidh an-aghaidh Proposition 8, 44% airson agus nach eil 7% cinnteach.
