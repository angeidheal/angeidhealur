---

layout: post

date: 2009-03-24 18:53:40

title: "Cha tèid BP Iris Robinson a thoirt gu lagh"

image: /assets/images/2009-03-24-cha-teid-bp-iris-robinson-a-thoirt-gu-lagh.webp

author: Crìstean MacMhìcheil

categories: ["Breatainn", "Poileataigs"]

---

Cha tèid Iris Robinson, BP à Èirinn a Tuath, a thoirt gu lagh leis a’ phoileas airson moladh gur e tinneas-inntinn a th’ ann an co-sheòrsachd agus coimeas a dhèanamh eadar daoine co-sheòrsach agus *paedophiles*.

Bha BP am Pàrtaidh Deamocratach Aonachdach (DUP) airson Strangford, a tha pòsta ri Peter Robinson, Prìomh Ministear Èirinn a Tuath, fo sgrùdadh am poileas as dèidh dhan BhBC còrr is 100 gearan fhaighinn nuair a bha Robinson a’ bruidhinn air Prògram Nolan air BBC Radio Ulaidh as t-samhradh agus mun aon àm nochd agallamh san Belfast Telegraph far an tuirt i rudan dhen aon t-seòrsa.

Thuirt neach-labhairt a’ Phoileas as dèidh rannsachadh fada agus farsaing gu bheil iad toilichte gu leòr nach do bhris BP Robinson an lagh agus air sgàth ’s sin cha tèid i a toirt gu lagh.
