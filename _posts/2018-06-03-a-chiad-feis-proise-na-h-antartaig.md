---

layout: post

date: 2018-06-03 15:23:28

title: "A’ Chiad Fèis-pròise na h-Antartaig"

image: /assets/images/2018-06-03-a-chiad-feis-proise-na-h-antartaig.webp

author: Crìstean MacMhìcheil

categories: ["Eadar-nàiseanta", "Pròis"]

---

Thathar an dùil gun tèid a’ chiad fèis pròis na h-Antartaig a chumail an t-seachdain-sa.

Tha buidheann de 10 daoine LGDT+ air tòiseachadh ag ullachadh airson a’ chiad fèis pròise riamh aca, le bhith a’ togail dealbh dhen bhuidheann taobh a-muigh an stèisean aca aig Stèisean MacMhurchaidh – timcheall air 850 mìle air falbh bhon Phòla a Deas.

Tha iad an dùil an tachartas a chuimhneachadh 9mh Ògmhios ach dh’fheumadh iad an an dealbh a thogail san Ghiblean mus tàinig an dòrchdas a mhàireas sa’ mhòr-thìr eadar an t-Ògmhios agus an t-Sultain.

Thàinig Shawn Waldron agus Evan Townsend air adhart leis a’ bheachd airson an tachartais.

“Carson nach tog an dealbh seo gus daoine sealtainn gu bheil riochdachadh queer fiù ’s aig deireadh na talmhainn,” thuirt Waldron.

An-dràsta, chan eil ach 133 neach aig MacMhurchaidh airson a’ gheamhraidh agus tha faisg air 900 duine ag obair aig an stèisean rè mìosan an t-samhraidh ach a dh’aindeoin an àireamh bheag de dhaoine, tha coimhearsnachd LGBT soirbheachail ann.

Thuirt Townsend: “Bha beagan thachartasan sòisealta LGBTQ againn a bha air an frithealadh le dhaoine agus cuideachd o chionn ’s gu bheil an coimhearsnachd cho beag, tha e furasta faighinn a-mach cò a tha agus nach eil anns a’ choimhearsnachd LGBTQ.”

“‘S e an t-eagal as motha a bh’ agam mus do dh’fhàg mi, gum biodh mise an aon neach co-sheòrsach ann, cha bhith duine sam bith eile an seo. Bha mi ceàrr.”

Thuirt Townsend gun robh an comas a bhith a’ riochdachadh dhaoine LGBT ann an suidheachadh cho iomallach glè chudromach agus gum biodh an riochdachadh seo na chuideachadh mòr dha nuair a bha e na phàiste.

Thuirt e: “Bhiodh eisimpleir de dhuine a tha a’ siubhal agus a’ dol air na dàna-thursan sin sgoinneil dhomhsa mar phàiste ach fiù ’s nas motha na sin a bhith a’ faicinn gu bheil daoine queer pròiseal a-miugh an sin agus nach eil e a’ cur bacadh orra bho bhith a’ dol air na dàna-thursan sin.”
