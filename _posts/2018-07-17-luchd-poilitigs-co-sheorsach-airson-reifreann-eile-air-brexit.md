---
layout: post

date: 2018-07-17 20:54:09

title: "Luchd-poileataigs co-sheòrsach airson reifreann eile air Brexit"

image: /assets/images/2018-07-17-luchd-poileataigs-co-sheorsach-airson-reifreann-eile-air-brexit.webp

author: Crìstean MacMhìcheil

categories: ["Breatainn", "Eadar-nàiseanta", "Poileataigs"]


Tha Justine Greening, BP ag iarraidh reifreann eile air Brexit agus i air ràdh gur e “*fudge*” a th’ ann am molaidhean a’ Phrìomhaire Theresa May.

Bha a’ Bh-Uas Ghreening air a bhith na Rùnaire an Fhoghlaim o chionn 2016 ach leig i a dreuchd às dèidh don chaibineat ath-shuidheachadh san Fhaoilleach am-bliadhna.

Sgrìobh i anns *The Times* gu bheil trì roghainnean ann: cùmhnant a’ Phrìomhaire; a’ fuireach san AE; no briseadh bhon AE gun aonta sam bith.

agus tha i dhen bheachd gum bu chòir do reifreann eile a bhith ann gus an tèid co-aontachd a ruighinn.

![]({{ site.baseurl }}/assets/images/2018-07-17-luchd-poileataigs-co-sheorsach-airson-reifreann-eile-air-brexit-02.webp)

Tha Michael Cashman na Mhorair Làbarach agus sgrìobh e ann an artaigeil airson GSN (Gay Star News) o chionn ghoirid:

“Tha plana Brexit an Riaghaltais a’ cur còraichean ar coimhearsnachd ann an cunnart agus tha e a’ bagairt a bhith gar sgaradh, ga dhèanamh nas duilghe airson na guthan againn a chluinntinn.”

“Cha do bhòt daoine airson an aonta “*shoddy*” a tha iad a’ gròbadh ri chèile agus chan e an rud as fheàrr a th’ ann airson ar dùthaich no ar coimhearsnachd.”

“Co-dhiubh ma chur thu taic ris an taobh fàgail no an taobh fuireach, cha do bhòt buill ar coimhearsnachd airson droch Bhrexit a bhiodh a’ tolladh fo ar còraichean daonna”

“Cha ruig Breatainn air droch Bhrexit a bhios a’ tolladh fo ar còraichean a bhuainnich sinn le strì.”

Thuirt neach-labhairt a’ Phrìomhaire Theresa May nach biodh dàrna reifreann air Brexit fo suidheachadh sam bith.
