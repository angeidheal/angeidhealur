---

layout: post

date: 2018-09-15 09:44:18

title: "A’ Chiad Fèis-pròise airson na h-Eileanan an Iar"

image: /assets/images/2018-09-15-a-chiad-feis-proise-airson-na-h-eileanan-an-iar.webp

author: Crìstean MacMhìcheil

categories: ["Alba", "Breatainn", "Pròis"]

---

Chaidh ainmeachadh Diardaoin gun tèid a’ chiad fèis-pròise a-riamh a chumail anns na h-Eileanan an Iar 6mh Dàmhair.

Mar phàirt dhen fhèis bidh caismeachd ann an Steòrnabhagh agus thèid crìoch a chur air an fhèis le pàrtaidh anns a’ chlub-oidhche Era sa bhaile.

Bhruidhinn Carl Easton, manaidsear a’ chlub ris *The Scotsman*:

“Tha coimhearsnachd co-sheòrsach air an eilean ach coltach ri àiteachan beaga eile, cha bhiodh daoine ga sgaoileadh. Tha e sàmhach agus caran mùchta.”

“Tha mi an dòchas gum faigh an tachartas fàilte mhòr.”

“Is dòcha gum bi duine no dhà a’ seasamh taobh a-muigh mo chluba le soidhnichean. Chan eil mi ag aontachadh le sin ach tha mi a’ creidsinn gu bheil còir aca a bhith comasach air sin a dhèanamh.”

Chuir Angus McCormack, Comhairliche Neo-eisimeileach airson Steòrnabhagh a Deas, fàilte air an tachartas. Thuirt e ris *The Scotsman*:

“Tha mi air leth toilichte gum bi seo a’ dol air adhart agus tha mi an dòchas gun tèid taic farsaing a thoirt dha.”

“Air sgàth ’s gu bheil tachartasan mar seo air feadh na h-Alba a-nis, ’s dòcha gu bheil daoine a’ tòiseachadh ri feumalachdan dhen a h-uile coimhearsnachd aithneachadh.”

Chan eil barrachd fiosrachaidh ann mun tachartas aig an àm seo ach sgrìobh na h-eagraichean air Facebook gu bheil iad airson àm iongantach a bhith aca agus iad airson crìoch air a chur air neo-fhulangas ann na h-eileanan an iar.

Cumaibh sùil air [an duilleag Facebook seo](https://www.facebook.com/events/814850965531310/) airson am fiosrachadh as ùire mun tachartas.
