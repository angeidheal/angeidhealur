---

layout: post

date: 2018-10-10 13:17:57

title: "An t-Òban airson a’ chiad fèis-pròise aca a chumail an ath-bhliadhna"

image: /assets/images/2018-10-10-an-t-oban-airson-a-chiad-feis-proise-aca-a-chumail-an-ath-bhliadhna.webp

author: Crìstean MacMhìcheil

categories: ["Alba", "Breatainn", "Pròis"]

---

Thèid fèis-pròise a chumail anns an t-Òban an ath-bhliadhna airson a’ chiad turas a-riamh.

Chaidh ainmeachadh air Facebook [ann an bhidio goirid](https://www.facebook.com/ObanPride/videos/309848773165788/) le bànrigh draga ionadail, Crystal, anns a bheil i ag iarraidh air muinntir an àite tighinn gu sgrìonadh sònraichte dhen film *God’s Own Country* ann an Taigh-dhealbh Pheonix 26mh Dàmhair aig 7f. Cuideachd thuirt i gum bi oidhche làn ceòl agus fealla-dhà aig Bar na Seilear as a dhèidh.

Thuirt Gary Hamilton, neach-labhairt Fèis-pròise an Òbain ri Phink Saltire:

“Rugadh am beachd bho iomairt an aghaidh stiogma a bha a’ ruith anns an t-Òban ann an co-bhonn ri *Waverley Care Scotland* agus Taigh-dhealbh Pheonix. Tha sinn air ar brosnachadh leis na tachartasan a chaidh a chumail air feadh na dùthcha agus tha sinn airson taic a shealltainn dhan choimhearsnachd iomallach LGBT+ againn fhèin.”

Thathar an dùil ri barrachd fhiosrachaidh mun fhèis anns a’ bhliadhn’ ùr agus faodar cumail suas leis an naidheachd as ùire mu a dheidhinn air Facebook: <https://www.facebook.com/ObanPride/>
