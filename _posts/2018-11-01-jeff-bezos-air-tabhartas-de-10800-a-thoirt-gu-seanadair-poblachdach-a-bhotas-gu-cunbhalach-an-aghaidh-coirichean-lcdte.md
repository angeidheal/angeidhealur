---

layout: post

date: 2018-11-01 19:25:29

title: "Jeff Bezos air tabhartas de $10,800 a thoirt gu Seanadair Poblachdach a bhòtas gu cunbhalach an aghaidh còirichean LCDTE+"

image: /assets/images/2018-11-01-jeff-bezos-air-tabhartas-de-10800-a-thoirt-gu-seanadair-poblachdach-a-bhotas-gu-cunbhalach-an-aghaidh-coirichean-lcdte.webp

author: Crìstean MacMhìcheil

categories: ["Eadar-nàiseanta", "Gnìomhachas", "Poileataigs"]

---

Tha Jeff Bezos, Ceannard [Amazon](https://www.amazon.co.uk/), air tabhartas de $10,800 a thoirt gu Seanadair Poblachdach a tha air bhòtadh gu cunbhalach an aghaidh còirichean LCDTE+.

Bhuannaich Mgr Bezos duais an-uiridh bho [Iomairt Chòirichean Daonna](https://www.hrc.org/) airson $2.5 millean a thoirt dhan iomairt airson co-ionannachd pòsaidh ann an Stàit Washington ann an 2012.

Thug e òraid seachad mu neo-ionannachd aig an t-seirbheis duais anns an tuirt e :

“Feumaidh sinn ga nochdadh, ga thuigsinn, ga cheasnachadh agus ga chur ceart. Agus tha sinn ga chur ceart.”

Ach a-nis thathar ag aithris gu bheil Mgr Bezos air $10,800, an tabhartas ceadaichte as àirde, a thoirt gu Seanadair Cory Gardner airson an iomairt taghaidh 2020 aige.

Mar chathraiche [Comataidh Seanaireach Poblachdach Nàiseanta](https://www.nrsc.org/), tha Seanadair Gardner am measg nan daoine as cumhachdaiche sa phàrtaidh aige.

Bhòt e roimhe gus stad a chur air càraidean aon-ghnèitheach anns an stàit bho bhith ag uchd-mhacachadh cloinne no a’ dealbhadh an oighreachd aca còmhla. Bhòt e an-aghaidh bile a chuireadh casg air leth-bhreith a thaobh gnèitheachd, agus fhad ’s a bha e ann an Taigh Riochdairean nan Stàitean Aonaichte bhruidhinn e agus bhòt e an aghaidh pòsadh aon-ghnèitheach iomadh turas.
