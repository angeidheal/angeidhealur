---
id: 476
title: 'Leigheas sìolachadh in-bhiotro air a thabhann do chàraid fhireannach ann an Alba'
date: '2019-01-28T19:51:12+00:00'
author: angeidheal
layout: post
guid: 'https://angeidhealur.scot/?p=476'
permalink: /2019-01-28-leigheas-siolachadh-in-bhiotro-air-a-thabhann-do-charaid-fhireannach-ann-an-alba/
image: /images/posts/2019-01-28-leigheas-siolachadh-in-bhiotro-air-a-thabhann-do-charaid-fhireannach-ann-an-alba.webp
categories:
    - Alba
    - 'An Rìoghachd Aonaichte'
    - Saidheans
    - Slàinte
---

Thàinig e am follais Didòmhnaich gun deach leigheas sìolachadh in-bhiotro a thabhann do chàraid fhireannach co-sheòrsach ann an Alba airson a’ chiad turas a-riamh san Rìoghachd Aonaichte.

A-rèir [The Mail on Sunday](https://www.dailymail.co.uk/health/article-6636419/Gay-male-couple-offered-IVF-treatment-NHS-time-Britain.html), bidh SNS a’ toirt maoineachadh dhan chàraid gus ugh a thorrachadh le sìol-ghinidh aon dhiubh mus tèid an suth a ion-phlanntadh ann an neach-ionaid gus a thoirt gu breith.

Chaidh stiùireadh SNS atharrachadh ann an 2013 gus cothrom a thoirt gu càraidean aon-sheòrsach agus boireannaich singilte air sìolachadh in-bhiotro a chleachdadh ann an Alba, Sasainn agus a’ Chuimrigh.

Aig an àm ge-tà bha e toirmeasgte luchd-ionaid a chleachdadh airson IVF, a’ ciallachadh nach robh càraidean fireannach comasach air a chleachdadh.

Dh’atharraich Riaghaltas na h-Alba am poileasaidh sin ann an 2017 gus leigheas sìolachaidh a thabhann an-asgaidh do chàraid sam bith ge bith dè an gnè no an aidmheil cleamhnais aca.

Dhearbh neach-labhairt Riaghaltas na h-Alba ris The Mail on Sunday gu bheil SNS a’ tabhann leigheas sìolachadh in-bhiotro do dh’fhireannaich ann an dàimhean aon-sheòrsach fiù ‘s ma bhios iad a’ cleachdadh neach-ionaid, ach chuir e cuideam air a’ phuing nach lorgadh SNS neach-ionaid dhaibh.
