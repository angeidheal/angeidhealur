---

layout: post

date: 2019-04-01 21:30:43

title: "Planaichean Fèis-pròise Ghlaschu air a dhiùltadh leis a' chomhairle"

image: /images/posts/2019-04-01-planaichean-feis-proise-ghlaschu-air-a-dhiultadh-leis-a-chomhairle.webp

author: Crìstean MacMhìcheil

categories: ["Alba", "An Rìoghachd Aonaichte", "Pròis"]

---

Tha [Glasgow Life](https://www.glasgowlife.org.uk/) air dearbhadh nach tèid Fèis-pròise Ghlaschu a chumail aig Taigh-tasgaidh Taobh na h-Aibhne am-bliadhna air sgàth ’s suim airgid a tha fhathast ri phàigheadh ris a’ chomhairle airson tachartasan roimhe.

Ann an [aithris ri Phink Saltire](https://pinksaltire.com/2019/04/01/council-pulls-the-plug-on-riverside-pride-plans-for-glasgow/) madainn an-diugh thuirt an carthannas, a bhios a’ ruith goireasan cultarach as leth Comhairle Baile Ghlaschu, nach fhaod an tachartas goireasan comhairle a chleachdadh airson tachartas am-bliadhna.

Tha grunn dhuilgheadasan air a bhith aig an tachartas anns na mìosan a chaidh seachad.

Chaidh a chàineadh an-uiridh air sgàth ’s gun deach cus tiocaidean a reic agus nach robh cuid de dhaoine comasach air a dhol ann. Cuideachd bha gearanan mu dheidhinn droch-làimhseachadh de chleasaichean agus luchd-aoigheachd.

As t-fhoghar chaidh a dhearbhadh gun robh [am poileas a’ toirt sùil air ionmhas na buidhne](https://geidh.uk/2018/11/19/poileas-alba-ri-suil-a-thoirt-air-ionmhas-feis-proise-ghlaschu/) agus aig coinneamh poblach as t-Samhain dhearbh Stiùirich na Buidhne, Chris Laing, gun robh £32,500 fhathast aca ri phàigheadh ris a’ chomhairle.

Anns an aithisg bliadhnail aca dhan riaghlaiche carthannais OSCR, a ghabhas a leughadh [an-seo](https://pinksaltire.com/wp-content/uploads/2019/04/Pride-Glasgow_-Sep-18_Signed-Accounts_Redacted.pdf), dhearbh iad call còrr ’s £46,000 an-uiridh, a’ toirt a-steach caiteachas mì-cheadaichte de £41,422.

Tha comhairle a’ bhaile a-nis air an taic aca a chur ris a’ bhuidheann ùr LGBT Co-operative a bhios a’ cumail an tachartas an-asgaidh [Mardi Gla](http://www.mardigla.org) sa bhaile as t-samhraidh.
