---

layout: post

date: 2019-11-20 18:00:52

title: "Tagraiche taghaidh Obar Dheathain air a chur à rèim airson puist an-aghaidh nan Iudhach agus nan co-sheòrsach"

image: /assets/images/2019-11-20-tagraiche-taghaidh-obar-dheathain-air-a-chur-a-reim.webp

author: Crìstean MacMhìcheil

categories: ["Alba", "Breatainn", "Creideamh", "Poileataigs"]

---

Chaidh Ryan Houghton, tagraiche taghaidh Obar Dheathain a Tuath, a chur à rèim le Pàrtaidh Tòraidheach na h-Alba as dèidh dha puist an-aghaidh nam Muslamach, an-aghaidh nan Iùdhach agus an-aghaidh nan co-sheòrsach a sgrìobhadh ann am fòram air loidhne.

[Chaidh na puist a thoirt am follais leis a’ phàipear-naidheachd The National](https://www.thenational.scot/news/18044656.aberdeen-tory-candidate-ryan-houghton-racist-tweets-uncovered/) na bu tràithe an seachdain seo.

Ann an aon phost, sgrìobh Houghton nach b’ urrainn dha fhaicinn mar a dh’fhaodadh co-sheòrsachd a bhith math do mhac an duine leis gum biodh an gnè a’ dol à bith nan robh a’ chuid as motha dhen t-sluaigh co-sheòrsach.

Ann am post eile sgrìobh e gun robh e dhen bheachd gun robh cuid de na rudan a thachair anns an Holocaust air an aibhseachadh no air am breugnachadh.

Thuirt Houghton ris The National gun deach na puist a thoirt à cho-theacsa agus nach eil beachdan an-aghaidh nan Iùdhach, gràin-chinnidheach no an-aghaidh nan co-sheòrsach air a bhith aige a-riamh.

Thuirt neach-labhairt nan Tòraidhean gu bheil “na beachdan anns na blogaichean seo neo-thaitneach agus gun deach Houghton a chur à rèim mar thoradh orra.”

“Tha a’ phàrtaidh air an taic airson an tagradh aige a tharraing air ais. Tha a h-uile seòrsa de ghràin an-aghaidh nam Muslamach, an-aghaidh nan co-sheòrsach agus an-aghaidh nan Iùdhach a’ cur uabhas air Pàrtaidh Tòraidheach na h-Alba.”
