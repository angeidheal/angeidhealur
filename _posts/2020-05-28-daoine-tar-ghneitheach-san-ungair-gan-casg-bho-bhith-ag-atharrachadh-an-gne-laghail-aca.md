---

layout: post

date: 2020-05-28 18:00:31

title: "Daoine tar-ghnèitheach san Ungair gan casg bho bhith ag atharrachadh an gnè laghail aca"

image: /assets/images/2020-5-20-daoine-tar-ghneitheach-san-ungair-gan-casg-bho-bhith-ag-atharrachadh-an-gne-laghail-aca.webp

author: Crìstean MacMhìcheil

categories: ["Eadar-nàiseanta"]

---

Tha pàrlamaid na h-Ungaire air bhòtadh airson lagh a chuireas casg air daoine tar-ghnèitheach an gnè aca atharrachadh air sgrìobhainnean oifigeil.

Bhòt 133 buill-phàrlamaid airson Artaigil 33, a tha ag ràdh gu bheil gnè stèidhichte air na prìomh fheartan gnè agus cròmosomaichean. Cha do bhòt ach 57 na h-aghaidh.

Tha Oifis Conaltraidh an Riaghaltais a’ cumail a-mach nach cur an co-dhùnadh aca bacadh air daoine sam bith am fèin-aithne aca a chur an cèill mar a thogras iad ach tha buidhnean còirichean air an lagh a chàineadh ag ràdh gu bheil e a’ stampadh air còirichean daoine tar-ghnèitheach agus eadar-ghnèitheach agus gu bheil an dùthaich a’ tilleadh dha na Linntean Dorcha.

Thòisich [Transvanilla Transznemű Egyesület](https://transvanilla.hu) (Transvanilla Transgender Association) [athchuinge](https://action.allout.org/en/m/e9cae516/?akid=42548.5145191.hbEW13&rd=1&t=8&utm_campaign=e9cae516&utm_medium=email&utm_source=actionsuite#panel-action-form) a’ guidh air Ceann-suidhe a’ Choimisein Eòrpaich an lagh a chàineadh.

Thuirt [Háttér Társaság](http://en.hatter.hu)(Háttér Society), a’ bhuidheann còirichean LCDT+ as motha san Ungair, gun dèan iad sabaid an-aghaidh an lagha agus ghuidh iad air Ceann-suidhe János Áder ga chur dhan chùirt bun-reachdail airson ath-sgrùdadh.
