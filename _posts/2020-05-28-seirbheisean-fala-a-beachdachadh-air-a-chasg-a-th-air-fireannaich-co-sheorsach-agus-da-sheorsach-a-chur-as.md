---
id: 355
title: 'Seirbheisean fala a’ beachdachadh air a’ chasg a th’ air fireannaich co-sheòrsach agus dà-sheòrsach a chur às'
date: '2020-05-28T18:00:53+00:00'
author: angeidheal
layout: post
guid: 'https://angeidhealur.scot/?p=355'
permalink: /2020-05-28-seirbheisean-fala-a-beachdachadh-air-a-chasg-a-th-air-fireannaich-co-sheorsach-agus-da-sheorsach-a-chur-as/
image: /wp-content/uploads/2022/12/tabhartas-fala.webp
categories:
    - 'A'' Chuimrigh'
    - Alba
    - 'An Rìoghachd Aonaichte'
    - 'Èirinn a Tuath'
    - Sasainn
    - Slàinte
---

Tha [Gay Star News ag aithris](https://www.gaystarnews.com/article/uk-may-lift-its-gay-and-bi-blood-donation-ban-this-year/) gu bheil seirbheisean fala na RA a’ beachdachadh air a’ chasg a th’ air fireannaich co-sheòrsach agus dà-sheòrsach bho bhith a’ toirt seachad fala a chur às ro dheireadh na bliadhna.

Chaidh na riaghailtean làithreach a chur an sàs ann an Alba, a’ Chuimrigh agus Sasainn ann an 2017 agus ann an Èirinn a-Tuath sa Ghiblean am-bliadhna, agus tha iad ag ràdh nach fhaod fireannach fuil a thoirt seachad ma tha e air a bhith ri feise le fireannach eile anns na trì mìosan mu dheireadh.

Tha buidhnean LCDT+ ag ràdh gur e leth-bhreith a th’ anns a’ chasg agus gu bheil feise le dìon a’ fàgail gu bheil e sàbhailte do dh’fhireannaich co-sheòrsach agus dà-sheòrsach fuil a thoirt seachad.

Stèidhich an Riaghaltas a’ bhuidheann FAIR (For the Assessment of Individual Risk) ann an 2019 gus an casg ath-sgrùdadh.

Tha a’ bhuidheann a’ toirt a-steach riochdairean bho na ceithir seirbheisean fala san RA, buidhnean LCDT+, eòlaichean meidigeach agus saidheansail, agus riochdairean euslainteach is tabhartaiche agus tha iad a-nis air dearbhadh gu bheil iad an dùil an aithisg aca fhoillseachadh ro dheireadh 2020.

Tha an casg air [nochdadh anns na naidheachdan a-rithist o chionn ghoirid](https://www.itv.com/news/2020-05-02/gay-and-bisexual-men-to-be-excluded-from-covid-19-plasma-trial/) as dèidh dha nochdadh nach fhaod fireannaich co-sheòrsach a chaidh am feabhas an dèidh a’ choròna-bhìorais plasma fala a thoirt seachad a dh’aindeoin deuchainnean leantainneach anns a bheil doctairean ga thoirt do dh’euslaintich èiginneach leis gu bheil anti-cuirp na bhroinn.