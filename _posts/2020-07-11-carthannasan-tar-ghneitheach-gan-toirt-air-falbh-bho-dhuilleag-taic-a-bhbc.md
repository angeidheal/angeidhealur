---

layout: post

date: 2020-07-11 18:00:50

title: "Carthannasan tar-ghnèitheach gan toirt air falbh bho dhuilleag taic a’ BhBC"

image: /assets/images/2020-07-11-carthannasan-tar-ghneitheach-gan-toirt-air-falbh-bho-dhuilleag-taic-a-bhbc.webp

author: Crìstean MacMhìcheil

categories: ["Breatainn", "Slàinte"]

---

Tha a’ BhBC air duilleag-lìn atharrachadh gus fiosrachadh mu charthannasan a bheireas taic do dhaoine tar-ghnèitheach a thoirt air falbh.

Tha an [LGBT Foundation](https://lgbt.foundation), [Mermaids](https://mermaidsuk.org.uk), [The Gender Trust](http://www.gendertrust.org.uk) agus [GIRES (The Gender Identity Research and Education Society)](https://www.gires.org.uk) uile nan carthannasan clàraichte a bheireas taic agus comhairle do dhaoine tar-ghnèitheach agus neo-bhìnearaidh.

Bha na carthannasan uile air an liostadh air duilleag-lìn a’ BhBC “[Information and Support: Gender Indentity](https://www.bbc.co.uk/programmes/articles/5zvRZW3yRHjqczdwd0gv3S0/information-and-support-gender-identity)” còmhla ri ceangal ri làrach-lìn an NHS le barrachd fhiosrachaidh mu neo-shàstachd gnè (gender dysphoria) ach tha e air nochdadh gun deach an duilleag atharrachadh o chionn 29 Ògmhios gus nach eil fiosrachadh sam bith air.

Bidh a’ BhBC gu tric a’ dèanamh ceangal ri duilleagan mar seo gus barrachd fhiosrachaidh no comhairle a thoirt dhan leughadairean aca mu na cuspairean a nochdas anns na h-artaigealan naidheachd aca.

Thuirt neach-labhairt airson a’ charthannas Mermaids gu bheil dragh orra mun atharrachadh agus gu bheil iad air iarraidh air a’ BhBC a cheartachadh sa bhad.
