---
id: 105
title: 'Seanadh nan S.A. air bhòtadh gus pòsadh aon‑sheòrsach a ghlèidheadh ann an lagh feadarail'
date: '2022-11-30T11:59:10+00:00'
author: angeidheal
layout: post
guid: 'https://angeidhealur.scot/?p=105'
permalink: /2022-11-30-seanadh-nan-s-a-air-bhotadh-gus-posadh-aon%e2%80%91sheorsach-a-ghleidheadh-ann-an-lagh-feadarail/
image: /images/posts/2022-11-30-seanadh-nan-s-a-air-bhotadh-gus-posadh-aon-sheorsach-a-ghleidheadh-ann-an-lagh-feadarail.webp
categories:
    - 'An t-Saoghal'
    - Lagh
    - Poileataigs
---

Tha Seanadh nan Stàitean Aonaichte air bhòtadh gus pòsaidhean aon‑sheòrsach agus ioma‑chinnidheach a ghlèidheadh ann an lagh feadarail.

Bhòt seanadairean 61 gu 36 airson gabhail ris a’ bhile dhà‑phàrtaidh.

Cuiridh am bile “[Respect for Marriage](https://en.wikipedia.org/wiki/Respect_for_Marriage_Act)” car dhen lagh feadarail 1996, “[Defense of Marriage Act](https://en.wikipedia.org/wiki/Defense_of_Marriage_Act)”, a mhìnich pòsadh mar aonadh eadar fear agus bean.

Chaidh pòsadh aon‑sheòrsach a dhèanamh laghail anns na Stàitean Aonaichte ann an 2015 nuair a riaghail a’ Phrìomh‑chùirt gun robh am mìneachadh seo neo‑reachdail.

San Ògmhios am bliadhna, chuir a’ Phrìomh‑chùirt car dhen a’ chùis‑lagha 1973, [Roe v. Wade](https://en.wikipedia.org/wiki/Roe_v._Wade), a rinn casg‑breith laghail air feadh nan Stàitean Aonaichte agus bha dragh air a bhith a’ fàs gun cuireadh iad car dhen co‑dhùnadh 2015 cuideachd.

Ma thachras sin, bidh gach stàit fa leth comasach air reachdas pòsaidh a chur an gnìomh agus ged a bhios e riatanach fon bhile seo gun aithnich iad pòsaidhean dligheach bho stàitean eile dh’fhaodadh iad cead pòsaidh a dhiùltadh do chàraidean aon-sheòrsach taobh a-staigh an stàit aca fhèin.

Feumaidh Taigh nan Riochdairean bhòtadh air a’ bhile a‑nis. Ma ghabhas iad rithe, mar a thathar an dùil, thèid i an uair sin gu Ceann‑suidhe Biden airson soidhnigeadh na lagh.

#### Tùsan

BBC News: [Respect for Marriage Act: Senate passes same-sex marriage bill](https://www.bbc.co.uk/news/world-us-canada-63656492)

Gay Times: [US Senate passes bill protecting same-sex and interracial marriages](https://www.gaytimes.co.uk/life/us-senate-passes-bill-protecting-same-sex-and-interracial-marriages/)

Pink News: [US Senate passes Respect for Marriage Act – but activists say bill is a ‘huge mess’](https://www.thepinknews.com/2022/11/30/us-senate-passes-respect-for-marriage-act/)
