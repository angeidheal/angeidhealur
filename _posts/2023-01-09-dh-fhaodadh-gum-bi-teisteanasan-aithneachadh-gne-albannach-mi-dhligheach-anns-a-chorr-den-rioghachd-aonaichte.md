---

layout: post

date: 2023-01-09 16:53

title: "Dh’fhaodadh gum bi Teisteanasan Aithneachadh Gnè Albannach mì‑dhligheach anns a’ chòrr den Rìoghachd Aonaichte"

image: /assets/images/2023-01-09-dh-fhaodadh-gum-bi-teisteanasan-aithneachadh-gne-albannach-mi-dhligheach-anns-a-chorr-den-rioghachd-aonaichte.webp

author: Crìstean MacMhìcheil

categories: ["Alba", "Breatainn", "Lagh", "Poileataigs"]

---

Tha am Ministear airson Boireannaich agus Co‑ionnannachd, Kemi Badenoch, air ainmeachadh gun nithear ath‑sgrùdadh air liosta nan dùthchannan às a bhios an Rìoghachd Aonaichte ag aithneachadh Teisteanasan Aithneachadh Gnè (Gender Recognition Certificates) gus dèanamh cinnteach gu bheil pròiseasan aca a tha cho mionaideach sa tha am pròiseas a th’ aig an Rìoghachd Aonaichte an‑dràsta.

Fo Achd Aithneachadh Gnè (2004), faodaidh cuideigin teisteanas aithneachadh gnè fhaighinn ma tha iad air breithneachadh meidigeach de neo‑shastachd gnè (gender dysphoria) fhaighinn agus ma tha iad air a bhith beò anns an gnè a ghabh iad fad dà bhliadhna.

Bhòt Pàrlamaid na h‑Alba san Dùbhlachd gus an achd seo ath‑leasachadh ’s a‑measg nan atharrachaidhean thèid an riatanas airson breithneachadh meidigeach a chur às.

Thuirt Badenoch nach bu chòir do dhuine sam bith a bhith comasach air dol gu dùthaich eile gus teisteanas aithneachadh gnè fhaighinn mura biodh iad comasach air teisteanas fhaighinn anns an Rìoghachd Aonaichte.

Thathar a’ creidsinn gun cur Riaghaltas na Rìoghachd Aonaichte casg air teisteanasan aithneachadh gnè bho dhùthchannan gun na riatanasan seo ’s mar sin dh’fhaodadh sin a’ ciallachadh nach bi teisteanasan aithneachadh gnè à Alba dligheach anns a’ chòrr den Rìoghachd Aonaichte.
