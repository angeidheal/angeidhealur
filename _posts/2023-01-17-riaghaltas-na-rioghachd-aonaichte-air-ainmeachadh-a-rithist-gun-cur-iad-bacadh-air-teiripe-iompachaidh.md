---

layout: post

date: 2023-01-17 19:00

title: "Riaghaltas na Rìoghachd Aonaichte air ainmeachadh a-rithist gun cur iad bacadh air teiripe iompachaidh"

image: /assets/images/2023-01-17-riaghaltas-na-rioghachd-aonaichte-air-ainmeachadh-a-rithist-gun-cur-iad-bacadh-air-teiripe-iompachaidh.webp

author: Crìstean MacMhìcheil

categories: ["Breatainn", "Lagh", "Poileataigs"]

mastodon: https://mastodon.scot/@angeidhealur/109706498224874068

---

Thuirt Michelle Donelan, Ministear airson Cultar, an-diugh gum foillsich an Riaghaltas dreachd reachdais a dh’aithghearr gus bacadh a chur air teiripe iompachaidh ann an Sasainn agus sa Chuimrigh.

’S e "teiripe iompachaidh" am facal a thathar a’ cleachdadh mar thuairisgeul air cleachdaidhean sam bith a dh’fheuchas ris an taobhadh feise no an ìomhaigh a thaobh gnè a tha aig neach atharrachadh.

Chaidh am poileasaidh a mholadh grunn thursan le riaghaltasan Tòraidheach leantainneach, a’ tòiseachadh le riaghaltas Theresa May ann an 2018 ach chaidh ainmeachadh an-uiridh le Boris Johnson nach biodh daoine tar-ghnèitheach air an dìon leis an reachdas.

Thuirt Donelan an-diugh ge-tà gum bi am bile a' dìon a h-uile duine.

Tha seo a’ tighinn as dèidh do Riaghaltas na Rìoghachd Aonaichte ainmeachadh an-dè gun cuireadh iad bacadh air reachdas ùr an Alba a dhèanadh e nas fhasa do dhaoine tar-ghnèitheach teisteanas aithneachadh gnè fhaighinn.
