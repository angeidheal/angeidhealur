---

layout: post

date: 2023-05-20

title: Cuairt-litir AGU 20mh An Cèitean 2023

image: 

author: Crìstean MacMhìcheil

categories:
  - 
  
---

**Rugbaidh nam Bàn**

Tha cluicheadair rugbaidh tar-ghnèitheach air mìltean a thogail gus cùis laghail a thoirt an-aghaidh an RFU (Aonadh Ball-coise Rugbaidh) airson casg a chur air tar-bhoireannaich bho fharpaisean nam ban.

Thuirt Julie-Anne Curtiss ri ESPN san t-Sultain 2022 gu bheil an casg a' toirt buaidh mhòr air an slàinte-inntinn aice agus aig cluicheadairean tar-ghnèitheach eile agus i a-nis air maoineachadh de £6,585 a thogail air an làrach-lìn Crowd Justice gus cùis-lagha a thoirt 'na aghaidh.

**Balach-sgoile air a dhroch leòn an Èirinn**

Tha na Gardí ann an Navan, Contae na Míi, air dearbhadh gun deach còignear deugaire a chaidh a chur an grèim as dèidh ionnsaigh air balach-sgoile gèidh, 14 bliadhna a dh'aois, an saoradh gun chasaid.

Chaidh bhideo den ionnsaigh a cho-roinneadh fad is farsaing air Twitter.

Thathar ag aithris gun deach am balach a dhroch leòn mun aodann 's a cheann agus gun deach a cholann a leòn cuideachd.

Thuirt na Gardí gu bheil iad fhathast a' rannsachadh na h-ionnsaigh 's iad ag iarraidh air neach sam bith aig a bheil fios mu a deidhinn fios a chur gu Stèisean Garda Nevan air 046 9079930 no fios dìomhair a chur thuca air 1800 666 111.

Tha Bile Eucoirean Gràin a' dol tro Phàrlamaid na h-Èireann an-dràsta, ach cha deach a dhèanamh na lagh fhathast.

**Ceadan-siubhail neo-bhìnearaidh gan toirt a-mach ann am Meagsago**

Tha Meagsago air a' chiad cead-siubhail neo-bhìnearaidh a thoirt a-mach.

Fon phoileasaidh ùr faodaidh do dhaoine neo-bhìnearaidh an gnè a chlàradh mar "X" an àite a bhith taghadh eadar boireannach no fireannach.

Tha a' ciallachadh gu bheil Meagsago air tighinn na siathamh dùthaich deug san t-saoghal gus aithneachadh laghail a thoirt do dhaoine neo-bhìnearaidh.

**Cùis-lagha an-aghaidh sgìre-sgoile Florida**

Tha buidheann, a tha air a dhèanamh suas le Penguin Random House, ùghdarran, pàrantan agus buidheann saor-labhairt, air cùis-lagha a thogail an-aghaidh sgìre-sgoile ann am Florida a tha air casg a chur air leabhraichean co-cheangailte ri cuspairean cinnidh agus LGBTQ+.

Tha an cùis-lagha a' cumail a-mach gu bheil gu bheil Escambia County School District agus Escambia County School Board ann am Pensacola air a' Chiad Atharrachadh a bhriseadh le bhith a' thoirt leabhraichean às na leabhar-lannan aca o chionn 's nach eil iad ag aontachadh ris na cuspairean nam broinn.