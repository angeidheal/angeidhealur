---

layout: post

date: 2023-05-25

title: "Cuairt-litir #5"

excerpt: "Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail."

image: /assets/images/an-geidheal-ur.png

author: Crìstean MacMhìcheil

categories: ["Eadar-nàiseanta", "Cuairt-litir", "Cultar", "Foghlam", "Lagh", "Poileataigs", "Slàinte"]

---

Geàrr-chunntas sgrìobhte de naidheachdan LGDTC+ ionadail, nàiseanta 's bho air feadh an t-saoghail.

<!-- more -->

## Ron DeSantis

Tha Ron DeSantis, Riaghladair Fhlorida, air ainmeachadh gun sheas e airson a bhith na Cheann-suidhe nan Stàitean Aonaichte ann an 2024.

Chaidh DeSantis na Riaghladair Fhlorida ann an 2019 agus e air a bhith a' toirt ionnsaigh air còraichean na coimhearsnachd LGDTC+, nam ban agus nam mion-shluaghan cinnidheach bhon uair sin.

Tha buidhnean a leithid Equality Florida, Human Rights Campaign agus NAACP air rabhadh a thoirt do luchd-tadhail o chionn ghoirid gu bheil an stàit a-nis nàimhdeil do dhaoine LGDTC+ agus dhaoine dhubha.

## Louisiana

Bhòt Seanadairean ann an Louisiana Diciadain an-aghaidh bile a chuireadh casg air cùram-slàinte daingneachadh gnè do dhaoine fo aois 18.

Chall am bile le ach aon bhòt as dèidh gun do bhot aon sheanadair Phoblachdach na h-aghaidh còmhla ris na seanadairean deamocratach gu lèir.

Thuirt Seanadair Fred Mills gu bheil e a' cur earbsa ann an dotairean an co-dhùnadh as fheàrr a dhèanamh dha na euslaintich aca.

## Montana

Tha Riaghladair Mhontana, Greg Gianforte, air bile a shoidhnigeadh a mhìneachas "gnè" gu laghail mar bhìnearaidh eadar boireannach no fireannach 's a dhùineas a-mach daoine neo-bhìnearaidh 's tar-ghnèitheach.

## A' Phòlainn

Tha Mikołaj Pawlak, Coimiseanair airson Còraichean Chloinne Phòlainn, air gairm airson sgrùdadh a dhèanamh air sgoiltean a tha càirdeil ri dhaoine LGDTC+ gus "eucoirich agus spùinneadairean-cloinne" a sireadh.

Tha e a' tighinn as dèidh gun deach liosta de na sgoiltean as in-ghabhalaiche air an dùthaich fhoillseachadh na bu tràithe air a' mhìos 's nochd àrd-sgoil Collegium Gedanense ann an Gdańsk aig mullach an liosta.

Chaidh an liosta, a tha stèidhichte air bhòtaichean nan sgoilearan, a thòiseachadh le Dominik Kuc ann an 2018 gus cothrom a thoirt do dh'oileanaich air sgoil "fosgailte agus ceadach" a lorg.

## Romàinia

Tha an ECHR (Cùirt Eòrpach nan Còraichean Daonna) air riaghladh gum feum Romàinia càraidean aon-sheòrsach aithneachadh.

Thàinig an co-dhùnadh as dèidh gun tug aon chàraid air fhichead cùis-lagha an-aghaidh na dùthcha.

Co-dhùin an EHCR gun robh an dùthaich air Artaigeil 8 de Chunnradh an Aonaidh Eòrpaich a briseadh le bhith a' diùltadh aithneachadh laghail do dh'aonaidhean-catharra.

## EuroPride 2023

Chaidh ainmeachadh gum bi Christina Aguilera na prìomh sheinneadair aig EuroPride 2023.

Thèid EuroPride na bliadhna seo a chomharrachadh ann an Valleta, Malta le sreath de thachartasan eadar 7mh agus 17mh den Sultain 's caismeachd pròise agus consairt air an 16mh.

Dh'ainmich an ILGA Malta na dùthaich as càirdeil do dhaoine LGDTC+ san Roinn Eòrpa airson an ochdamh bliadhna leantainneach na bu tràithe air a' mhìos seo - thùit An RA gu àireamh 17.
