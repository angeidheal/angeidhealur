---

layout: post

date: 2023-06-20 21:11:38

title: "Cuairt-litir #10"

image: /images/icons/Substack_Social_Preview.png

author: Crìstean MacMhìcheil

categories: ["An Rìoghachd Aonaichte", "Eadar-nàiseanta", "Cuairt-litir", "Cultar", "Foghlam", "Lagh", "Poileataigs", "Pròis", "Spòrs"]

---

Geàrr-chunntas sgrìobhte de naidheachdan LGDTC+ ionadail, nàiseanta ‘s bho air feadh an t-saoghail.

## Laurence Fox

Sgaoil Laurence Fox, Ceannard a’ Phàrtaidh Reclaim agus neach-taisbeanaidh GB News, bhideo air Twitter Didòmhnaich anns an do chur e bratach na pròise ‘na theine fhad ’s a thuirt e “This is what I think of your vile, disgusting, child sacrificial flag”.

Cuideachd bha na faclan “Pride comes before a fall” sgrìobhte thairis air an lèine-t a bha air.

Thuirt na Poilis Metropolitan gu bheil iad a’ dèanamh measaidh air a’ bhideo.

Faodar am bhideo fhaicinn <a href="https://youtube.com/shorts/lP_9pKBUIk8">an-seo air YouTube</a>.

<figure class="wp-block-image aligncenter"><img src="{{ site.baseurl}}/images/posts/Laurence-Fox-burns-pride-flag.jpeg" alt="" class="wp-image-2057"/></figure>

## Clann tar-ghnèitheach

A-rèir poileasaidh riaghaltais a chaidh a leigeil air èalaidh dha The Sun, dh’fhaodadh clann tar-ghnèitheach a bhith air am toirmeasg bho bhith a’ gabhail pàirt ann an spòrs aig an sgoil agus cha bhi iad comasach air na h-ainmean no na riochdairean a th’ orra atharrachadh aig an sgoil gun chead bho na pàrantan aca.

Thathar an dùil gun tèid am poileasaidh fhoillseachadh gu h-oifigeil an t-seachdain-sa.

Tha buidhnean-iomairt, gnìomhaichean LGDTC+ agus luchd-poilitigs air ìmpidh a chur air Rishi Sunak am poileasaidh a thilgeil a-mach ’s iad ag ràdh gu bheil e gu math coltach ris an reachdas Earrann 28, a chur Margaret Thatcher an gnìomh, a thoirmisg ùghdarrasan ionadail (a’ tort a-steach sgoiltean) bho bhith “a’ brosnachadh" co-sheòrsachd eadar 1988 agus 2003 (2000 ann an Alba).

## Pròis Bhristol

Chaidh innse dha na Poilis gun deach bòrd-sanasachd Pròis Bhristol a chur ‘na theine ann an nas lugha na aon là bho chaidh a chur an àirde.

<figure class="wp-block-image aligncenter"><img src="{{ site.baseurl}}/images/posts/Pride-Bristol-billboard.jpg" alt="" class="wp-image-2054"/></figure>

## Estòinia

Bhòt Pàrlamaid na h-Eastoine Dimàirt gus pòsadh aon-sheòrsach a dhèanamh laghail san dùthaich.

Bhòt buill-phàrlamaid 55-34 airson a’ bhile, a thèid a chur an gnìomh an ath-bhliadhna.

## Texas

Shoidhnig Riaghladair Texas, Greg Abbott, bile ‘na lagh a chuireas casg air boireannaich tar-ghnèitheach bho bhith a’ gabhail pàirt ann am farpaisean spòrs aig ìre colaiste.

## Carragh-chuimhne Stonewall

Tha na Poilis ann an Eabhraig Nuadh a’ sireadh fiosrachaidh mu trì tachartasan anns an deach Carragh-chuimhne Stonewall a mhilleadh bho thoiseach Mìos na Pròise.

<figure class="wp-block-image aligncenter"><img src="{{ site.baseurl}}/images/posts/FyR0PP3XsAAVbRN.jpeg" alt="" class="wp-image-2055"/></figure>

## Wickes

Bha an taga-hais #BoycottWickes a’ treandadh air Twitter thairis air an deireadh sheachdain as dèidh gun do thuirt Fraser Longden, àrd-oifigear a’ chompanaidh, nach biodh fàilte air luchd-ceannach aig a bheil beachdan an-aghaidh daoine tar-ghnèitheach anns na bùithean aca.

## Howard Donald

Cha bhi Howard Donald, seinneadair sa chòmhlan-ciùil Take That, a’ nochdadh air an àrd-ùrlar aig an fhèis-pròise Groovebox ann an Nottingham an ath-mhìos as dèidh gun tàinig e am follais gu bheil e air a thaic a chur ri iomadh post Twitter an-aghaidh daoine tar-ghnèitheach.
