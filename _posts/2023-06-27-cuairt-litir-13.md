---

layout: post

date: 2023-06-27 20:34:47

title: "Cuairt-litir #13"

excerpt: "Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail."

image: /assets/images/an-geidheal-ur.png

author: Crìstean MacMhìcheil

categories: ["Alba", "Breatainn", "Eadar-nàiseanta", "Cuairt-litir", "Lagh", "Poileataigs", "Pròis"]

---


Geàrr-chunntas sgrìobhte de naidheachdan LGDTC+ ionadail, nàiseanta ‘s bho air feadh an t-saoghail.

## Bile Ath-leasachadh Aithneachadh Gnè

Dhearbh Seirbheis Chùirte na h-Alba gun tèid èisteachd a chumail aig Cùirt an t-Seisein ann an Dùn Èideann bho 19mh-21d den t-Sultain mun bhacadh a chur Riaghaltas na Rìoghachd Aonaichte air bile ath-leasachadh gnè Riaghaltas na h-Alba.

Chaidh am bile a dhèanadh e nas fhasa do luchd tar-ghnèitheach teisteanas aithneachadh gnè fhaighinn tro Phàrlamaid na h-Alba san Dùbhlachd, ach chleachd Alasdair Jack, Rùnaire Stàite na h-Alba, Earrann 35 de dh’Achd na h-Alba gus bacadh a chur oirre bho bhith a’ tighinn ‘na lagh san Fhaoilleach.

## Bratach pròise air a ghoid

Tha na Poilis a’ sireadh fiosrachaidh as dèidh gun deach bratach pròise a ghoid bho sgìre Rathad Mhoireastain ann an Eilginn eadar 12m agus 4.30m Diardaoin 22na den Ògmhios.

Ma tha fiosrachadh aig neach sam bith bu chòir fios a chur gu Poileas Alba air 101, le àireamh na cùise, 0647, Diardaoin 22na den Ògmhios 2023.

No faodar fios a chur gu Crimestoppers gu dìomhair air 0800 555 111.

## Cùis-lagha an-aghaidh UCU

Tha riochdairean an fhilm Adult Human Female air iomairt maoineachadh-sluaigh a chur air bhog airson cùirt-lagha a thoirt an-aghaidh UCU Dhùn Èideann (Edinburgh University and College Union) as dèidh gun deach dà thaisbeanadh den fhilm aca a chur dheth air sgàth gearanan bho luchd-iomairt chòraichean tar-ghnèitheach.

## Club Q

Chaidh còig binnean-beatha agus 2,208 bliadhna a bharrachd a chur air Anderson Lee Aldirch airson còignear a mhurt agus 25 neach eile a leòn an-uiridh ann am mòr-losgadh aig a' chlub-oidhche LGDTC+, Club Q, ann an Colorado Springs.

## An Tuirc

Chaidh còrr ’s 100 neach a chur an grèim san Tuirc air an deireadh sheachdain as dèidh dhaibh caismeachdan pròise a toirmisgte fhrithealachadh. ann an Izmir agus Istanbul.
