---

layout: post

date: 2023-07-20 19:00

title: "Cuairt-litir #20"

excerpt: "Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail."

image: /assets/images/an-geidheal-ur.png

author: Crìstean MacMhìcheil

categories: ["Cuairt-litir", "Breatainn", "Eadar-nàiseanta", "Poileataigs", "Spòrs"]

---

Geàrr-chunntas sgrìobhte de naidheachdan LGDTC+ ionadail, nàiseanta ‘s bho air feadh an t-saoghail.

## Seann-ghaisgich LGDTC+

Tha am Prìomhaire, Rishi Sunak, air leisgeul oifigeil a dhèanamh do sheann-ghaisgich LGDTC+ airson a’ chron a chaidh a dhèanamh orra mar thoradh air a’ chasg a bh’ air luchd-obrach LGDTC+ sna feachdan armaichte ro 2000.

Thàinig leisgeul an Riaghaltais as dèidh gun deach [tòraidhean ath-sgrùdadh neo-eisimeileach mu eòlasan sheann-ghaisgich LGDTC+](https://lgbtveterans.independent-review.uk/reports/final-report/) fhoillseachadh.

Fon seann lagh, bhiodh pearsachan LGDTC+ air an leigeil mu sgaoil gun urram is gun pheinnsean. Chaidh ionnsaighean agus ionnsaighean drabasta a thoirt air cuid agus chaidh dubh-mhàl a dhèanamh air cuid eile.

Thathar a’ creidsinn gun tug an casg buaidh air mu 5,000 neach.

Chaidh an casg a thilgeil a-mach ann an 2000 as dèidh gun d'thug seann-ghaisgich LGDTC+ Riaghaltas an RA gu Cùirt Eòrpach nan Còraichean Daonna agus gun do riaghail a’ chùirt gun robh an casg na bhriseadh den chòir aca air prìobhaideachd.

![](/assets/images/lgbtq-troops.jpg)

## King Lawal

Chaidh Comhairliche Tòraidheach ann an Siorrachd Northampton a chur às a dhreuchd rè ùine as dèidh dha tuèiteadh gur e peacadh a th’ ann am Pròis.

Bha King Lawal a’ toirt iomradh air dealbh de chaismeachd pròise nuair a sgrìobh e:

> “When did Pride become a thing to celebrate.”
>
> “Because of Pride Satan fell as an arch Angel. Pride is not a virtue but a Sin.”
>
> “Those who have Pride should Repent of their sins and return to Jesus Christ. He can save you. #PrideMonth #Pride23 #PrideParade.”

Chaidh Lawal a chasg bho na Tòraidhean fhad ’s a tha Prìomh-oifis Iomairt nan Tòraidhean (CCHQ) a’ dèanamh rannsachaidh.

![](/assets/images/king-lawal.jpg)

## Rothaireachd

Tha buidheann-riaghlaidh rothaireachd na cruinne, Union Cycliste Internationale, air tar-bhoireannaich a thoirmeasg bho fharpaisean nam ban.

Fon riaghailt ùr, chan fhaod lùth-chleasaichean a chaidh tro inbhidheachd mar fhireannach pàirt a ghabhail ann am farpaisean nam ban agus bi aca ri farpais ann an roinn mheasgaichte an-aghaidh nam fireannach.

Bha buidheann-riaghlaidh rothaireachd Bhreatainn air tar-bhoireannach a thoirmeasg bho fharpaisean nam ban mar-thà sa’ Chèitean.
