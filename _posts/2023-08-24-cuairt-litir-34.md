---

layout: post

date: 2023-08-24 11:31

title: "Cuairt-litir #34"

image: /images/icons/Substack_Social_Preview.png

author: Crìstean MacMhìcheil

categories: ["Cuairt-litir"]
  
---

Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail.

## Patrick Harvie

Tha Co-cheannard Pàrtaidh Uaine na h-Alba, Patrick Harvie, air rabhadh gu bheil gràin co-sheòrsachd a' dol an àirde an Alba as dèidh dha droch-bheul a fhulang

Bha Harvie, a tha dà-sheòrsach, a' dèanamh agallamh beò air naidheachdan BBC Scotland nuair a dh'èigh fireannach "deviant" air grunn thursan.

Thuirt neach-labhairt nan Uaineach gun cuireadh iad fios mu na thachair do Phoileas Alba.

<iframe width="100%" height="475" frameborder="0" src="https://www.bbc.co.uk/news/av-embeds/66584766/vpid/p0g890vh"></iframe>

## Foghlam ion-ghabhalach

[Thathar ag aithris](https://www.thenational.scot/news/23741392.first-school-scotland-embeds-lgbt-education-curriculum/) gur e Bun-sgoil Bhaile a' Chaisteil ann an Caisteal Mheilc, Glaschu a' chiad bun-sgoil san dùthaich gus curraicealam a tha ion-ghabhalach air cuspairean LGDTC+ a chur an-gnìomh.

Dh'fhoillsich Riaghaltas na h-Alba pacaid shònraichte de ghoireasan-teagaisg ann an 2019 gus cuspairean do chloinn de gach aois a dhèanamh nas ion-ghabhalaiche air dearbhan-aithne, cùisean agus eachdraidh LGDTC+.

## Georgia

Tha britheamh feadarail ann an Georgia air casg sealach a chur air lagh a dhèanadh e mì-laghail cùram-slàinte daingneachadh gnè a-leithid casgan inbhidheachd a thabhann do mhion-aoisich san stàit.

## Uganda

Tha neach-labhairt Poilis ann an Uganda air dearbhadh ris an Associated Free Press (AFP) gu bheil iad air ceathrar neach a chur an grèim fo amharas gun robh iad ri gnìomhachd feise co-sheòrsaich.

Thathar ag aithris gun d'thug neach-fiosrachaidh fios dhan a' Phoileas gun gnìomhachd feise co-sheòrsach a' dol ann an salon suathaidh ann am Buikwe Disathairne.

Chaidh co-sheòrsachd a dhèanamh mì-laghail san dùthaich sa Chèitean 's dh'fhaodadh binn-bheatha, no fiù 's peanas-bàis ann an cuid de chùisean, a chur air neach sam bith a thèid a dhìteadh.

## Ioràc

Tha neach-poileataigs neo-eisimeileach air atharrachadh air an lagh a chur air adhart a dhèanadh co-sheòrsachd mì-laghail ann an Ioràc.

Fo mholaidhean Raad Al-Maliki, dh'fhaodadh binn-bheatha, no peanas-bàis a chur air neach sam bith a thèid a dhìteadh airson a bhith ri feise cho-sheòrsach.

A bharrachd air sin, dh'fhaodadh binn-phrìosain 7 bliadhna agus peanas-airgid mòr a chur air neach sam bith a bhrosnaicheas co-sheòrsachd.