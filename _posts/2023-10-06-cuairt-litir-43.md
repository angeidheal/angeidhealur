---

layout: post

date: 2023-10-06 15:20

title: "Cuairt-litir #43"

excerpt: "Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail."

image: /assets/images/an-geidheal-ur.png

author: Crìstean MacMhìcheil

categories: ["Cuairt-litir"]
  
---

Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail.

## Uàrdan ospadal bhoireannach

Dh’fhaodadh euslaintich tar-ghnèitheach a bhith air an toirmeasg bho uàrdan ospadal bhoireannach fo phlanaichean Rùnaire na Slàinte, Steve Barclay.

Fo stiùireadh làithreach an NHS, faodaidh euslaintich tar-ghnèitheach leigheas fhaighinn ann an uàrd a cho-fhreagaireas ris an dearbh-aithne gnè aca, ach tha Barclay airson seo atharrachadh gus am faigheadh euslaintich tar-ghnèitheach cùram ann an uàrd fa-leth.

A bharrachd air sin, thathar ag aithris gu bheil Barclay airson cainnt a tha in-ghabhalaiche air dearbhan-aithne tar-ghnèitheach is neo-bhìnearaidh a thoirt às an stiùireadh mu mhenopause, aillse na h-ugh-lainn agus aillse muineal na machlaig.

## EHRC

Tha an EHRC, am buidheann air a bheil uallach airson laghan an-aghaidh leth-bhreith a cho-èigneachadh, air dithis neach-aghaidh ath-leasachaidhean gnè a shuidheachadh dhan chomataidh Albannach aca.

Tha an neach-naidheachd agus neach-deasachaidh na h-iris Holyrood, Mandy Rhodes, agus an t-seann BhPA Tòraidheach, Adam Tomkins air ràdh roimhe gur e feart “do-atharraichte” a th’ ann gnè agus nach eil ach dà ghnè ann.

## Mermaids

Tha Mermaids, a’ charthannas a bhios a’ toirt taic do dh’òigridh tar-ghnèitheach, air ainmeachadh gu bheil iad air an lìonra-sòisealta X (Twitter) fhàgail.

Dh’fhoillsich iad aithris anns an d’thuirt iad gu bheil iad airson na meadhanan sòisealta a chleachdadh gus comas a thoirt do dh’òigridh tar-ghnèitheach is oideachadh a thoirt don mhòr-shluaigh air na cùisean a bhios a’ toirt buaidh orra ach nach eil luachan X co-chòrdail ris na luachan aca tuilleadh.

Thuirt iad gum bi iad a’ cur air bhog sianail TikTok agus gu bheil iad fhathast air [Instagram](https://www.instagram.com/mermaidsgender/), [Facebook](https://www.facebook.com/MermaidsGender/) agus [LinkedIn](https://www.linkedin.com/company/mermaids-uk/).

## Warwickshire Pride

Tha Warwickshire Pride air ràdh nach bi fàilte air a’ Phàrtaidh Tòraidheach aig na tachartasan aca “gus tòisich iad air luchd tar-ghnèitheach a làimhseachadh leis an urram, an spèis agus an coibhneas air a bheil iad airidh”.

## Josh Kruger

Tha na Poilis ann an Philadelphia air dearbhadh gun deach an neach-naidheachd gèidh is an neach-iomairt LGDTC+, Josh Kruger, 39, a losgadh gu bàs.

Chaidh an gairm gu taigh Kruger mu 1.28 madainn Diluain far an do lorg iad gun deach a losgadh seachd tursan mun a bhodhaig.

Thuirt na Poilis neach deach gunna a lorg aig an làrach, nach deach neach sam bith a chur an grèim fhathast agus gu bheil rannsachadh a’ leantainn.

## Nebraska

Chaidh reachdas ùr a chur an gnìomh ann a Nebraska Didòmhnaich a chuireas casg air obair-lannsa daingneachadh gnè do luchd tar-ghnèitheach fo aois 19.

Tha am bile cuideachd a’ cur air mion-aoisich tar-ghnèitheach a dhol fo co-dhiù 40 uair de theiripe.

## Na h-Eileanan Mhoiriseas

Tha Àrd-chùirt na h-Eileanan Mhoiriseas air feise co-sheòrsach a dhì-eucoireachadh.

Chaidh feise co-sheòrsach a dhèanamh mì-laghail san dùthaich ann an 1838 nuair a bha i fo riaghladh colonaidheach Breatannach.