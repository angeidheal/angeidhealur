---

layout: post

date: 2024-02-02 08:28

title: "Cuairt-litir #50"

image: /assets/images/an-geidheal-ur.png

author: Crìstean MacMhìcheil

categories: ["Cuairt-litir"]
  
---

Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail.

## Brianna Ghey

![Brianna Ghey](/assets/images/brianna-ghey.webp)

Chaidh binn phrìosain 22 bliadhna aig a’ char as giorra air Scarlett Jenkinson, 16, agus 20 bliadhna aig a’ char as giorra air Eddie Ratcliffe, 16, airson Brianna Ghey, 16 a mharbhadh ann an Warrington sa Ghearran 2023.

O chionn ‘s gu bheil an dithis aca fhathast nam mion-aoisich, bha casg air an ainmeachadh fhad ‘s a bha a’ chùis-lagha ann, ach cho-dhùin am britheamh an casg a thogail air thoiseach air binn a chur orra an-diugh air sgàth nàdar "sònraichte" na cùise.

## Laurence Fox

Riaghail Àrd-chùirt Shasainn is na Cuimrigh Diluain gun do chur Laurence Fox, stèidheadair a’ phàrtaidh phoileataigich Reclaim, droch-alladh air seann urrasair Stonewall, Simon Blake, agus an cleasaiche draga, Crystal nuair a thuirt e gur e spùinneadairean-cloinne a bh’ annta rè argamaid air an lìonra sòisealta X (Twitter) san Dàmhair 2020.

Dh’fheuch Fox an dithis acasan a thoirt gu cùirt an dèidh dhaibh ràdh gur e neach gràin-chinnidh a’ bh’ ann airson ràdh gum biodh e a’ seachnadh Sainsbury’s o chionn ‘s gun robh a’ mhòr-bhùth a’ comharrachadh Mìos Eachdraidh nan Daoine Dubha ach cho-dhùin am britheamh nach toireadh na tùeitean air an robh Mgr Fox a' toirt iomradh buaidh mhòr air a chliù.

## Wes Streeting

Tha Wes Streeting, Rùnaire Dùbhlanach na Slàinte air a thaic a fhoillseachadh airson uàrdan ospadal fa-leth do dh’euslaintich thar-ghnèitheach.

Thuirt Streeting ann an agallamh le Sky News Diluain gun robh seann Rùnaire na Slàinte, Steve Barclay, a' dèanamh ceapan-coireachaidh de luchd thar-ghnèitheach nuair a thuirt e an-uiridh gun robh e airson tar-bhoireannaich a thoirmeasg bho uàrdan bhoireannach.

Thuirt Streeting san aon agallamh ge-tà gum faodadh uàrdan fa-leth a bhith ann do dh'euslaintich bhoireannach, fireannach agus tar-ghnèitheach.

## Alan Turing ga chomharrachadh

![Dealbh den charragh-chuimhne le @whitecube air Instragram.](/assets/images/alan-turing-memorial.jpeg)

Dealbh den charragh-chuimhne le @whitecube air Instragram.

Chaidh carragh-chuimhne fhoillseachadh aig Colaiste an Rìgh ann an Cambridge gus an neach-saidheans Alan Turing a chomharrachadh.

B' e neach-matamataig agus “athair” coimpiutairean digiteach agus AI a bh’ ann an Turing.

Air feadh an Dàrna Cogadh bha e na chòd-cnacair aig Pàirc Bletchley ann an Sasainn agus bhrist e an Inneal Enigma aig na Gearmailtiche.

Ann an 1952 chaidh a dhìteadh airson a bhith ri feise le fear eile agus thug an riaghaltas roghainn dha eadar prìosan no spoth ceimigeach.

Thagh e spoth ceimigeach ach as dèidh dà bhliadhna a' fuireach leis na buaidhean, thug Turing ùthachd dha fhèin, cha robh e ach 41 bliadhna a dh’aois.

Ann an 2009, thabhann Prìomh Mhinistear na Rìoghachd Aonaichte, Gordon Brown, a leisgeul air teaghlach Thuring airson a làimhseachadh.

Ann an 2013 thug Bànrigh Ealasaid II mathanas an dèidh bàis dha agus ann an 2017 thug lagh ris an canar “Lagh Thuring” mathanas dhan a h-uile fireannach a chaidh a dhìteadh gu h-eachdraidheil de cho-sheòrsachd.

## “Teiripe Iompachaidh”

Tha Stonewall ag iarraidh air a h-uile neach post-d a chur dhan BP aca air thoiseach air an dàrna leughadh de bhile a chuireadh casg air cleachdaidhean ris an canar “teiripe iompachaidh” Dihaoine 1d Am Màrt.

Faodaidh sibh [a’ cheangal seo a chleachdadh gus post-d a chur dhan BhP agad](https://www.stonewall.org.uk/our-work/campaigns/ban-conversion-therapy?ref=angeidhealur.scot).

## Florida

Tha leas-stiùiriche-ghnìomha an FLHSMV (Florida Department of Highway Safety and Motor Vehicles) air meòmhrachan a sgaoileadh a tha a' moladh nach eil luchd tar-ghnèitheach ceadaichte an gnè a nochdas air na ceadan-dràibhidh aca atharrachadh.

Tha Taigh Riochdairean Fhlorida a’ deasbad bile an-dràsta a dhèanadh e riatanach gnè bith-eòlasach neach nochdadh air a' chead-dràibhidh aca, ach cha deach a stèidheachadh ann an lagh fhathast agus mar sin chan eil e soilleir ma tha am meòmhrachan seo laghail.

Ma tha, agus leis gu bheil e laghail do luchd tar-ghnèitheach ann am Florida an gnè a nochdas air an teisteanas-breith aca atharrachadh dhèanadh e suidheachadh neònach far am faodadh neach tar-ghnèitheach a bhith an dà chuid boireannach air an teisteanas-breith aca, agus fireannach air a' chead-dràibhidh aca, no a chaochladh.

## Snàmh

Tha an snàmhaiche, Lia Thomas, air World Aquatics a thoirt gu lagh a dh’ionnsaigh car a chur air a’ chasg a th’ air tar-bhoireannaich bho fharpaisean nam ban.

Thoirmeasg World Aquatics tar-bhoireannaich bho fharpaisean nam ban san Ògmhios 2022. Stèidhich iad roinn ùr a tha fosgailte do neach sam bith, ach cha do chlàraich neach sam bith air a shon rè Chupa na Cruinne 2023.
Pròis Dhùn Dè 2024

Chaidh ainmeachadh gun tèid Pròis Dhùn Dè 2024 a chumail Disathairne 15mh An t-Ògmhios aig Gàrradh Slessor.

Cumaibh sùil air na meadhanan sòisealta aca air [Instagram](https://www.instagram.com/dundeepride?ref=angeidhealur.scot), [Facebook](https://www.facebook.com/DundeePrideSCIO/), agus [X](https://twitter.com/dundeepride?ref=angeidhealur.scot) airson barrachd fhiosrachaidh.
