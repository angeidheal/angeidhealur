---

layout: post

date: 2024-02-25 08:28

title: "Cuairt-litir #52"

image: /images/icons/Substack_Social_Preview.png

author: Crìstean MacMhìcheil

categories: ["Cuairt-litir"]
  
---

Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail.

## Oidhirp air murt

Nochdaidh boireannach, 19, sa chùirt an ath mhìos fo chasaid gun do rinn i oidhirp air murt an dèidh mar a chaidh thar-bhoireannach, 18, a lorg air a sàthadh ceithir deug tursan air an taobh iar-thuath Lunnainn 10mh An Gearran.

Nochdaidh Summer Betts-Ramsey aig an Old Bailey 12na Am Màrt gus tagradh a dhèanamh.

Thuirt na poilis gu bheil iad cuideachd air triùir a bharrachd a chur an grèim ann an co-cheangal ris an ionnsaigh agus dh’iarr iad air neach sam bith aig a bheil fios mu na thachair fios a chur thuca air 101 agus an àireamh 6306/10Feb a thoirt seachad.

## JK Rowling

Thathar ag aithris gu bheil JK Rowling air tabhartas £70,000 a thoirt do dh’iomairt sluagh-mhaoineachaidh leis a’ bhuidheann, For Women Scotland, a tha a’ feuchainn ri dùbhlan laghail a thogail an aghaidh riaghladh cùirte 2023 gu bheil mìneachadh laghail an fhacal “boireannach” ion-ghabhalach air boireannaich thar-ghnèitheach.

Gu ruige seo, tha an sluagh-mhaoineachadh air £133,400 a thogail bho còrr is 2,000 neach.
Dotairean gèidh

Tha Comhairle Choitcheann Mheadaigeach air leisgeul oifigeil a thabhann do dhotairean a chaidh an cur às an dreuchdan air sgàth ’s gu bheil iad gèidh.

Lorg ion-sgrùdadh gun deach co-dhiù ochdar a chur às an dreuchd mar thoradh air an taobhadh-feise aca, agus gun robh co-dhiù 40 dotair a bharrachd fo sgrùdadh eadar 1899 agus 1994.

## Nex Benedict

![](/images/posts/nex-benedict.png)

Tha na Poileas ann an Oklahoma a’ rannsachadh mar a bhàsaich deugaire neo-bhìnearaidh an dèidh ionnsaigh ann an taigh-beag sgoile.

Thathar ag aithris gun tug trì nigheanan ionnsaigh air Nex Benedict 7mh An Gearran agus gun deach Nex a thoirt dhan ospadal le leòntan mu an ceann.

Thill iad dhan ospadal an ath latha far an do bhàsaich iad.

Thuirt na Poilis gu bheil iad a’ rannsachadh na thachair, ach chan eil iad cinnteach aig an ìre seo ma dh’adhbhraich ann ionnsaigh bàs Nex.

## Jesse Baird / Luke Davies

![](/images/posts/jesse-baird-luke-davies.webp)

Nochd oifigear-poilis ann an cùirt Dihaoine (23mh An Gearran) fo dà chasaid mhuirt an dèidh mar a chaidh am preasantair t.bh., Jesse Baird, 26, agus a bhràmair, Luke Davies, 29, a dhìth Diluain ann an Sydney.

Ghèill Beau Lamarre, 28, seann bhràmair Baird, e fhèin ris na poilis Dihaoine ach chan eil e air taic a thoirt riutha fhathast.

Cha deach cuirp an dithis fhireannach lorg fhathast, ach lorg na poilis fuil agus peilear bho ghunna Lamarre aig taigh Baird ann am Paddington agus iad a’ creidsinn gun deach an càraid a mhurt aig an taigh 19mh An Gearran eadar 12:01m agus 5:30f.