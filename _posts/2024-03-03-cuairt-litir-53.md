---

layout: post

date: 2024-03-03 08:28

title: "Cuairt-litir #53"

image: /assets/images/an-geidheal-ur.png

author: Crìstean MacMhìcheil

categories: ["Cuairt-litir"]
  
---

Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail.

## An t-Seic

Bhòt Pàrlamaid na Seice Diciadain gus companasan-catharra aon-sheòrsach a dhèanamh laghail.

Fon bhile, bidh càraidean aon-sheòrsach cuideachd comasach air clann uchd-mhacachadh cho fhad ’s a tha aon dhiubh na phàrant bith-eòlasach don leanabh.

Dhiùlt iad co-ionnannachd pòsaidh agus còraichean uchd-mhacachaidh làn a dhèanamh laghail ge-tà.

Feumaidh an Seanadh agus Ceann-suidhe Petr Pavel aonta a chur ris a’ bhile fhathast mus tèid a stèidheachadh ann an lagh.

## Nex Benedict

Chruinnich daoine air feadh nan Stàitean Aonaichte thairis air na deireadh sheachdain gus an deugaire Nex Benedict a chuimhneachadh.

Mar a chaidh aithris roimhe, bhàsaich Benedict latha an dèidh gun tug trì nigheannan ionnsaigh orra ann an taigh-beag sgoile.

Chaidh iomairt sluagh-mhaoineachaidh a thòiseachadh air GoFundMe gus an teaghlach a chuideachadh leis na cosgaisean tìodhlacaidh.

<div class="youtube-wrapper">
<iframe width="560" height="315" src="https://www.youtube-nocookie.com/embed/rZxd2dGsVds?si=L-QeHDHp3nMiTkOY" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe></div>


## Indiana

Tha e a-nis mì-laghail cùram-slàinte daingneachadh gnè, a leithid casgan-inbhidheachd, a thabhann do mhion-aoisich ann an Indiana an dèidh do Chùirt nan Ath-thagraidhean òrdugh-bacaidh a bh’ air Bile 480 a thogail.

## Tennessee

Shoidhnig Riaghladair Bill Lee bile ’na lagh 21d An Gearran a nithear e laghail do dh’oifigich ann an Tennessee diùltadh càraidean aon-sheòrsach a phòsadh.

## Utah

Dhiùlt Taigh Riochdairean na h-Utah bile Diluain a chuireadh casg air brataichean bogha-froise bho sheòmraichean-teagaisg.

## Jesse Baird / Luke Davies

Chaidh dà chorp a lorg leis na Poilis ann an Sydney a bha a’ coimhead airson a’ phreasantair t.bh., Jesse Baird, agus a bhràmair, Luke Davies.

Chaidh an cuirp a lorg air làrach dùthchail ann am Bungonia, baile beag mu 115 mìle taobh a-muigh Sydney.

Mar a chaidh aithris roimhe, nochd oifigear-poilis agus seann bhràmair Baird, Beau Lamarre, sa chùirt Dihaoine seo chaidh fo dà chasaid mhuirt an dèidh mar a chaidh fuil agus peilear bho a ghunna a lorg air taigh Baird.

## Gàna

Tha Pàrlamaid Ghàna air gabhail ri bhile a nithear e mì-laghail aithneachadh mar LGDTC+ no iomairt airson còraichean LGDTC+.

Fon bhile, dh’fhaodadh binn suas ri trì bliadhnaichean sa phrìosain a chur air daoine LGDTC+.

Cuideachd cuireadh am bile binn suas ri còig bliadhnaichean sa phrìosain air an fheadhainn a bhios a’ ruith no a’ maoineachadh buidhnean-iomairt LGDTC+, no 10 bliadhna air neach sam bith a tha an-sàs ann am buidhnean-òigridh LGDTC+.

Tha feise ghèidh mì-laghail ann an Gàna mar-thà agus i air a pheanasachadh le trì bliadhnaichean sa phrìosan.

## Twitter

Tha Ars Technica ag aithris gu bheil Twitter air poileasaidh a chuireas casg air cleachdaichean bho bhith a’ toirt iomradh air seann ghnè no ainm neach tar-ghnèitheach a chur an gnìomh a-rithist.

Bha an lìonra-sòisealta air a chùl a chur ris a’ phoileasaidh sa Ghiblean 2023.