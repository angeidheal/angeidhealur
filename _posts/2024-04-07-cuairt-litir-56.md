---

layout: post

date: 2024-04-07 08:38

title: "Cuairt-litir #56"

image: /assets/images/an-geidheal-ur.png

author: Crìstean MacMhìcheil

categories: ["Cuairt-litir"]
  
---

Geàrr-chunntas sgrìobhte de naidheachdan LGDTCEN+ ionadail, nàiseanta ‘s bho air feadh an t-saoghail.

## William Wragg

Thuirt am Ball-Pàrlamaid Tòraidheach, William Wragg, dhan Times gun deach cuideam a chur air àireamhan fon bhall-pàrlamaid eile a thoirt do dhuine ris an do thachair e air an aplacaid suirghe gèidh, Grindr.

Thuirt Wragg gun tug e na h-àireamhan seachad o chionn 's gun robh an t-eagal air mu stuth mì-iomchaidh a bh' aig an duine air.

## Na Nàiseanan Aonaichte

Ghabh Comhairle nan Nàiseanan Aonaichte air Còirichean Daonna ri rùn Diardaoin (4mh An Giblean) a tha ag aithneachadh gu bheil daoine le eadar-dhealachaidhean nam feartan gnè air leth-bhreith a fhulaing anns gach raon nam beathannan.

A-rèir eòlaichean a chaidh ainmeachadh san rùn, tha mu 1.7% de leanabhan air feadh an t-saoghail air am breith eadar-sheòrsach.

Ullaichidh Àrd-choimiseanair Còirichean Daonna nan Nàiseanan Aonaichte aithisg air an seòrsa leth-bhreith a bhios daoine eadar-sheòrsach a’ fulang agus dè ghabhas a dhèanamh gus a mhaothachadh.

## EuroGames

Chaidh ainmeachadh gun tèid EuroGames 2027 a chumail ann an Caerdydd.

’S e seo a’ chiad turas gun tèid na geamaichean, a tha fosgailte do lùth-chleasaichean LGDTC+ uile, a chumail anns an Rìoghachd Aonaichte.

Chaidh na geamaichean, a tha air an stiùireadh leis an EGLSF (European Gay and Lesbian Sport Federation) a chumail ‘son a’ chiad turas ann an 1992 aig The Hague anns na Tìrean Ìsle.

Tha dùil gun siubhail suas ri 10,000 lùth-chleasaiche gu Caerdydd ann an 2027 gus farpais anns na geamaichean.

## An Ruis

Rinn buidheann nan còraichean daonna, OVD-info, aithris Didòmhnaich (31mh Am Màrt) gun deach neach-seilbh Pose, bàr LGDTC+ anns an Rùis, a chur an grèim fo chasaid “eastramachas LGDTC+”.

Cha deach an ainmeachadh fhathast, ach chaidh aithris gun deach an cur an grèim Diardaoin (28mh Am Màrt) aig Port-adhair Moscow.

Chaidh neach-rianachd a’ bhàr, Diana Kamilyanova, agus stiùirich-ealain a’ bhàr, Alexander Klimov, a chur an grèim na bu tràithe air a’ Mhàrt an dèidh gun tug Ministreachd na Dùthcha agus poileas-aimhreit ruaig air a’ bhàr rè taisbeanadh-draga.

Riaghail Àrd-chùirt na Ruise san t-Samhain gur e buidheann eastramach a th’ anns an gluasad LGDTC+ eadar-nàiseanta agus mar sin dh’fhaodadh binn suas ri deich bliadhna sa phrìosan a chur air an triùir aca ma bhios iad air am faighinn ciontach.

## Na Stàitean Aonaichte

Dh’ainmich an FDA (Food & Drug Administration) gun tog iad an casg a th’ air fireannaich gèidh agus dà-sheòrsach bho bhith a’ toirt seachad sìol-ghinidh.

Chaidh an casg a chur an gnìomh anns na 1980an ri linn a’ ghalair-sgaoilte HIV/AIDS agus e a’ toirmeasg fireannaich bho bhith a’ toirt seachad sìol-ghinidh ma tha iad air a bhith ri feise ghèidh anns na còig bliadhnaichean mu dheireadh.

Tha an FDA an dòchas an casg a thogail ro dheireadh 2024 agus ‘na àite iad airson measadh cunnairt fa leth a dhèanamh air gach tabhartaiche.

## Wisconsin

Tha Riaghladair Wisconsin, Tony Evers, air a bhìoto a chleachdadh gus stad a chur air bile a a chuireadh casg air oileanaich tar-ghnèitheach bho bhith a’ farpais airson sgiobaidhean spòrs a tha a’ co-fhreagairt ris an dearbh-aithne gnè aca.

## Manuel Guerrero Aviña

Tha bràthair Manuel Guerrero Aviña, am fireannach Breatannach-Meagsagach a chaidh a chur an grèim ann an Qatar airson an aplacaid suirghe gèidh, Grindr, a chleachdadh, air innse dhan iris Attitude gun deach cuideam air a bhràthair ainmean a chèilean fèiseil a thoirt seachad.

Chaidh Manuel, 44, a chur an grèim sa Ghearran an dèidh dha freagairt a chur ri teachdaireachd brèige a fhuair e air Grindr.

Chaidh a leigeil mu sgaoil, ach e fhathast fo chasaid agus tha casg air bho bhith a’ falbh na dùthcha.

Thuirt Enrique Guerrero Aviña ri Attitude gu bheil dragh air a bhràthair mu a shlàinte - tha HIV air agus e a’ ruith a-mach às na drogaichean antiretroviral aige.